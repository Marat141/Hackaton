# ÚVOD DO STUDIA DĚJEPISU (Strana 12)

## Měření času, kalendáře a letopočty

Čas je běžec s dlouhým krokem, chvíli pokoj nedá si, čas, ten bere všechno skokem za každého počasí, čas se chvíli nezastaví...
Takto v jedné písničce popsal vlastnosti času textař Vratislav Blažek. Běh času skutečně nikdo z nás nezastaví, nezrychlí ani nezpomalí. Čas tu prostě je a jediné, co s ním můžeme dělat, je sledovat ho a měřit. Není to ale vůbec jednoduchý úkol.

---

### Jak, proč a podle čeho začali lidé měřit čas?

Je pravděpodobné, že jedním z důvodů měření času byla potřeba určit, kdy začít, anebo ukončit nějakou činnost. Tím, čeho si lidé všimli nejdříve, bylo nejspíš střídání dne a noci. Určitě také sledovali v průběhu dne pohyb Slunce, hvězdy, kolem níž obíhá i planeta Země. Čas odhadovali podle „výšky Slunce nad obzorem“.

**[Obrázek 1: Schéma pohybu Slunce po obloze]**
*Popis:* Silueta člověka sledujícího dráhu Slunce zleva doprava (Východ -> Západ).
*Otázka v obrázku:* Stoupá a klesá, ale kterým směrem?

**[Obrázek 2: Zeměkoule]**
*Popis:* Planeta Země s vyznačenými póly (SEVER, JIH) a směrem otáčení.
*Otázka v obrázku:* Točí se? Točí! Od východu na západ, nebo obráceně?

* **Otázky k obrázkům:**
    Když jste otočeni směrem ke Slunci, putuje po obloze zleva doprava (modrá šipka), nebo obráceně (červená šipka)? Kdo má pravdu, to dokažte pozorováním. Jak to bude v Austrálii?
    Jistě už víte, že pohyb Slunce po obloze je jen zdánlivý. Co je pravou příčinou změn jeho polohy, vám napoví druhý obrázek. Zdůvodněte, která šipka platí.

---

### Lunární kalendář

Obtížnějším úkolem bylo měřit co nejpřesněji delší časové úseky. Lidé jistě využili dalšího nápadného úkazu na obloze: stále se opakující proměny Měsíce, přirozené družice Země.

**[Série obrázků: Fáze Měsíce A–F]**
*Popis:* Různé fáze Měsíce na tmavém podkladu.
*Popisek:* Na prvním snímku vlevo je Měsíc v novu, není na obloze vidět. Ostatní obrázky jsou v nesprávném pořadí. Jak se bude postupně měnit podoba Měsíce? Správnost dokažte pozorováním.

Lidé, pro jejichž život nebylo množství měnícího se slunečního záření důležité, určili délku roku podle Měsíce. **Když se Měsíc objevil na obloze dvanáctkrát v úplňku a dvanáctkrát se ocitl v novu, naplnil se jeden rok.** Nový rok pak začínal objevením se srpečku Měsíce. Vznikl **lunární kalendář**.

* **Úkoly:**
    Proč asi dostal kalendář název **lunární**? **[Symbol S]** Ověřte si ve slovníčku. Lunární rok trvá přibližně 354 dnů. Je delší, stejně dlouhý, anebo kratší než náš současný rok?

---

### Boční lišta (Levý okraj stránky)

**[Obrázek: Ilustrace z příběhů Barona Prášila]**
*Popisek:* *Poledník, Polední hora, německy Mittagsberg.*
Nazvali ji tak obyvatelé Prášil na Šumavě. Poledne nastalo ve chvíli, kdy při pohledu z vesnice bylo slunce nad horou. Na které světové straně od Prášil se hora nachází?

Měření času podle polohy slunce na obloze nebylo přesné, ale stačilo k určení doby jídla, času krmení a dojení dobytka nebo jeho odvedení domů z pastvy.

**Kdy začíná nový den?**
Záleží, na čem se lidé dohodli. Babyloňané považovali za počátek dne východ slunce. Číňané, stejně jako staří Čechové, naopak jeho západ. Egypťané začínali den půlnocí, Arabové polednem. Kdy se u nás mění datum a začíná nový kalendářní den?

**Pohyblivé svátky:**
I jeden z našich svátků ovlivňuje měsíční úplněk, a proto nemá v našem kalendáři pevné datum. Slavíme jej první pondělí po prvním jarním úplňku. Který svátek to je?

---
**Strana 12**