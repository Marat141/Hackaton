# ÚVOD (6)

## Všichni lidé by měli umět přemýšlet

Děvčata a chlapci,
jedno staré čínské přísloví praví:
> *„Daruješ-li člověku rybu, nakrmíš ho na den, naučíš-li ho lovit, dáš mu potravu pro celý život.“*

Divíte se, co má společného učebnice dějepisu s lovením ryb? Odpověď není složitá. Stačí jen, když si pod slovem ryba představíte cokoli, co neumíte a v čem jste odkázáni na jiné lidi. Je samozřejmé, že se nemůžeme naučit všechno a stále se budeme v mnohých věcech obracet na odborníky. Co by tedy mělo být tou správnou „rybou“, která nás naučí úspěšně plout životem?

Učitelka a spisovatelka paní Michelle [mišel] Karnsová si kladla stejnou otázku. Zjistila, že **dvěma nejdůležitějšími rysy úspěšné lidské bytosti jsou schopnost přemýšlet a prožívat život s přesvědčením o správnosti svých myšlenek a schopnost sdělovat své myšlenky tak, aby jim druzí správně rozuměli.**

Naše učebnice chce přispět k tomu, abyste obě schopnosti získali a postupně je rozvíjeli. Pouze v malé míře vám předkládáme informace, které si můžete jen přečíst a vzít na vědomí. Často jsou podstatná sdělení ukryta v textech, obrázcích, grafech a mapkách. Otázky a úkoly k nim připojené vám usnadní cestu ke správné odpovědi, k „ulovení té správné ryby“.

Možná, že někteří z vás budou mít zprvu potíže s pozorným čtením a hledáním odpovědí. Nemusíte být z toho mrzutí a nevěřit si. Paní Karnsová oprávněně tvrdí, že: *„Všechny děti se mohou určité věci naučit, ale ne stejným způsobem a ve stejnou dobu.“*
Učení je spolupráce, a tak s pomocí spolužáků, spolužaček a vyučujících se určitě naučíte být samostatnější. A těm z vás, kteří se nechají snadno „otrávit“, jistě dodá dost síly poslední citát. Tentokrát jej pronesl úspěšný vynálezce Thomas Alva Edison:

> *„Tajemství úspěchu v životě není dělat, co se nám líbí, ale nalézat zalíbení v tom, co děláme.“*

Přejeme vám hodně pěkných zážitků s naší učebnicí dějepisu.

*Autoři*

---

## Několik užitečných rad pro práci s učebnicí

Každá lekce má rozsah dvou sousedících stránek. Pod jejím nadpisem najdete text nebo obrázek uvádějící nějakou zajímavost. Další obsah lekcí je rozdělen do několika částí. Začínají názvem odstavce a většinou jsou ukončeny sadou otázek a úkolů. Lekci uzavírají shrnutí, otázky a úkoly.

Na lištách na okrajích stránek najdete nejčastěji informace o vztazích mezi minulostí a současností. A také souvislosti dějepisného učiva s jinými vyučovacími předměty.

**Je třeba, abyste rozuměli těmto symbolům:**

| Symbol / Kód | Význam |
| :--- | :--- |
| **[Ikona krabice]** | závěrečné shrnutí učiva v lekci |
| **[Ikona otazníku]** | závěrečné otázky a úkoly |
| **S** | hledejte ve slovníčku na str. 142–145 |
| **SSČ** | hledejte ve Slovníku spisovné češtiny pro školu a veřejnost |
| **M 017** | hledejte na mapě na uvedené stránce |
| **C 042** | hledejte na časové ose na uvedené stránce |
| **← 026** | vraťte se na uvedenou stránku |
| **→ 045** | jděte dopředu na uvedenou stránku |

Rychlou orientaci ve vyhledávání některých pojmů vám usnadní rejstříky na stránkách 146–150. Jako zjednodušený zápis z hodiny Vám potom může posloužit vyřešené cvičení č. 2 z pracovního sešitu k učebnici Dějepis 6, který vychází souběžně s učebnicí. Řešení úloh z pracovního sešitu lze nalézt v příručce učitele k této učebnici.

---
**Strana 5**