# ÚVOD DO STUDIA DĚJEPISU (Strana 14)

## Učebnice dějepisu, pramen poznávání minulosti

Jste na počátku studia dějepisu. Nový vyučovací předmět, podobně jako nový přístroj, vyžaduje návod, poučení o tom, jak správně postupovat. Nejprve soustředíme pozornost na učebnice. Ty vám mají pomáhat vytvářet si představy o životě lidí v různých dobách a na různých místech naší planety.

---

### Odkud pocházejí informace předkládané v učebnici dějepisu?

Na počátku je práce historiků, badatelů. Ti hledají stopy minulosti. Snaží se jim porozumět a správně je pochopit. Je to obtížné, protože mnohé informace často chybějí. Jindy musejí badatelé na základě nových objevů původní představy opravit. Své poznatky zveřejňují a seznamují s nimi nejen kolegy, ale i ostatní zájemce u nás i ve světě.

**[Série obrázků ukazující postup práce historiků]**

1.  **[Obrázek: Archeolog v terénu]**
    *Popisek:* Výzkumy v terénu.
2.  **[Obrázek: Vědec s mikroskopem]**
    *Popisek:* Studium nálezu v laboratoři.
3.  **[Obrázek: Muž listuje ve staré knize]**
    *Popisek:* Vyhledávání a studium dokumentů.
4.  **[Obrázek: Sál plný lidí]**
    *Popisek:* Setkání, konference historiků.
5.  **[Obrázek: Obálky odborných knih]**
    *Popisek:* Zveřejnění výsledků bádání.

---

### Boční lišta (Levý okraj stránky)

> **Nejstarší příběhy o Zemi a životě**, které si lidé vytvořili, jsou **mýty a báje**. Po dlouhý čas, než mohly být díky písmu zaznamenány, si je lidé předávali jen ústně.

**[Obrázek: Obálka knihy Staré řecké báje a pověsti]**
*Popisek:* I dnes je zajímavé přečíst si starověké báje. Přesvědčte se o tom.

> **Mýtům a bájím lidé věřili**, nezkoumali jejich pravdivost. Hledali v nich ponaučení, jak žít v souladu s okolním světem i ostatními lidmi.

> **Později začali hledat odpovědi na různé otázky zkoumáním okolního světa.** Požadovali, aby to, co někdo tvrdí, bylo odůvodněno rozumem. Položili tak základy dnešních věd.

---

## Naše pohledy do minulosti nikdy nebudou úplné a přesné

Generace historiků již po mnoho let vytvářejí obrazy života našich předků. A i když je stále opravují a doplňují o nové poznatky, úplný a pravdivý pohled do dějin vytvořit nelze. Jak je to možné? Skutečné příčiny událostí bývají mnohdy velmi skryté a jen obtížně se odhalují. A jako my všichni i historikové se liší v názorech na činy lidí. **Proto je normální, že mnohdy na stejnou událost pohlížejí rozdílně.**

**[Obrázek: Černobílá fotografie skupiny dětí a dospělých venku]**
*Popisek:* Žáci páté třídy na školním výletě v obci Javoříčko v roce 1958.

* **Úkol:** Zkuste popsat co nejpřesněji nějakou událost, kterou jste prožili se spolužáky. Třeba loňský školní výlet. Využijte všechny dokumenty, fotografie, vstupenky a jiné doklady. Vybavíte si veškeré podrobnosti? Ověřte si, zda s vaším popisem souhlasí ostatní účastníci výletu, nebo zda si některé věci pamatují jinak. Shodnete se ve všech případech, co bylo v průběhu výletu hezké a co se nelíbilo?
* **[Symbol S]** Zjistěte více údajů o obci, kde byly děti zachycené na fotografii na výletě. Usuďte pak, k čemu se asi děvčata a chlapci právě chystají.

---

### Jak docílit, aby byl obraz minulosti co nejméně zkreslený?

**Je jediný spolehlivý recept. Získat informace z více různých zdrojů.** Porovnat je, použít vlastní rozum a pokusit se ve všem vyznat. Důvěřovat jen jedinému pohledu do minulosti může být při studiu dějin ošidné. Toto poučení nakonec neplatí jen pro studium dějepisu, ale pro většinu informací, které se k vám dostávají.

---
**Strana 14**