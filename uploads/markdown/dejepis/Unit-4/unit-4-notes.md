# ÚVOD DO STUDIA DĚJEPISU (Strana 8)

## Boční lišta (Levý okraj stránky)

**[Obrázek: Kus zrezivělého kovu/trosek]**
*Popisek:* Součást letadla sestřeleného za 2. světové války a objeveného archeology.

**Archeologové se věnují nálezům ze všech období lidských dějin**, někdy i nepříliš vzdálených dnešním dnům. Při zkoumání prehistorie však hrají významnější roli, protože prehistorii můžeme poznávat jen na základě hmotných pramenů.

**[Obrázek: Muž v modrém pracovním oděvu kope v zemi]**
*Popisek:* Záchranný výzkum v místě výkopu základů rodinného domu.

**Z detektivek víte, že se do příchodu kriminalistů nemá ničím hýbat.** Archeologové jsou detektivové událostí dávno minulých. Náhodný nález zdokumentují a provedou průzkum, zda se v okolí nenacházejí další důležité stopy minulosti.

**Všechny archeologické nálezy jsou majetkem krajů, ve kterých byly nalezeny, a současně i České republiky.** Pokud je neodevzdáte pracovníkům muzea, porušíte zákon.

---

## Co vypráví archeologie

Každá činnost člověka zanechá po sobě nějaké stopy. Většina z nich však časem zmizí podobně, jako mizí stopy v tajícím sněhu. Některé pozůstatky života našich předků z dob blízkých i velmi vzdálených se však zachovaly dodnes.

Lidem, kteří začali pátrat po zbytcích staveb, různých předmětech, hrobech a dalších svědectvích o životě našich předků, se začalo říkat **archeologové**. Z postupně získávaných poznatků začali sestavovat pohledy do minulosti. Vznikl nový obor lidské činnosti, **archeologie**.

**[Obrázek: Velká historická fotografie skupiny mužů u vykopaného hrobu s kostrou]**
*Popisek:* Na fotografii z roku 1892 je zachycen výzkum pohřebiště v Želenicích u Slaného.

* **[Symbol S]** Vyhledejte původ slova **archeologie**. Posuďte, který z mužů na fotografii je J. Felcman, vedoucí výzkumu. Svůj názor zdůvodněte. Proč asi přišli lidé k místu nálezu svátečně oblečeni? Jaké počasí očekávali? Vyhledejte další zajímavosti.

## Prehistorie, tak nazýváme období před vznikem písemných záznamů

O dlouhém období života lidí na Zemi nemáme žádné písemné údaje. Badatelé jsou na tom podobně jako detektivové na místě činu. **Informace mohou získat jen pečlivým zkoumáním všech hmatatelných stop, které po sobě lidé v minulosti zanechali.** Říkáme, že zkoumají **prameny hmotné kultury**. Nenacházejí texty, které by jim umožnily seznamovat se s příběhy, představami, touhami i bolestmi lidí žijících v minulosti. Dobu bez písemných záznamů nazvali vědci **období prehistorie** (pravěk).

* **[Symbol S]** Jak vzniklo slovo **prehistorie**? **[C 042]** **[C 068]** Porovnejte, kdy přibližně skončilo předhistorické období v Egyptě a kdy v Číně. Rozhodněte, zda je správné, či nesprávné tvrzení, že dnes žijeme v prehistorické době.

## Předměty vyprávějí, ale jen odborníkům, kteří z nich umějí číst

Nejprve je ale **nutno stopy po životě lidí v minulosti najít.** Často se tak stává při provádění výkopových prací na stavbách domů, silnic a podobně. Archeologové však také cíleně hledají místa, která by bylo vhodné blíže prozkoumat.

**[Série tří obrázků dole]**

1.  **[Obrázek: Ruce sbírající střepy na poli]**
    *Popisek:* Drobné nálezy na zoraném poli mohou být signálem, že zde kdysi žili lidé. Spolupracovat s odborníky můžete i vy.
2.  **[Obrázek: Lesní terén s prohlubněmi]**
    *Popisek:* Pozorováním terénu lze například nalézt mohyly, dávné hroby význačnějších osob.
3.  **[Obrázek: Letecký snímek pole s obrysy staveb]**
    *Popisek:* Ve vhodnou dobu pořízené letecké snímky prozradí i objekty skryté pod povrchem.

* **Úkol k obrázku:** Pozorně si prohlédněte letecký snímek. Tmavší místa naznačují, co je ukryto nehluboko pod zemi. Podle odlišného zabarvení rostlin vyhledejte základy již zmizelých staveb. Určete rozsah dvora, který patřil k budovám.

---
**Strana 8**