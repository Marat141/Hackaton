# ÚVOD DO STUDIA DĚJEPISU (Strana 6)

> **Boční lišta - Vysvětlivky symbolů a slovníky:**
> * **[Symbol S]** je zkratka, která vám nabídne využití slovníčku na konci učebnice.
> * **[Kniha Slovník spisovné češtiny]** Význam většiny běžných slov najdete ve *Slovníku spisovné češtiny pro školu a veřejnost*. K jeho využití vás bude vybízet zkratka **SSČ**.
> * **[Kniha Český etymologický slovník]** O původu českých i cizích slov v našem jazyce informují etymologické slovníky. Poznáte, že i cizí slova přestanou být cizí a „promluví“ k vám, když zjistíte jejich význam.

---

## Proč se seznamovat s minulostí?

**Dějepis** – poprvé si toto slovo píšete do rozvrhu hodin a na obálku sešitu. V následujících letech vás čeká mnoho desítek vyučovacích hodin zatím neznámého předmětu. Možná se v duchu ptáte a nechcete to říci nahlas: Proč mám věnovat tolik času právě dějepisu? Čím se dějepis vlastně zabývá?

* *Úkol:* Pokuste se objevit podstatné jméno a sloveso, z nichž je slovo **dějepis** odvozeno. Zkuste pak odhadnout, o čem dějepis pojednává a čím se asi zabývají dějepisci. **[Symbol S]** Ve slovníčku na konci učebnice si ověřte správnost svých tvrzení.

---

## Mohou být dějepisné vědomosti užitečné?

**Někteří lidé se domnívají, že pro jejich život nemá znalost minulosti žádný význam.** Záleží na tom, zda si umíme z minulosti vybrat právě to, co potřebujeme, co nám může být užitečné. Každý z nás prožívá své vlastní dějiny, své životní příběhy. Vzpomeňte si, zda jste někdy využili dobře míněnou radu zkušenějších lidí. Oni už prožili nebo znali to, co vy ne. Věděli, že si můžete ublížit, anebo něco děláte zbytečně složitě.

> *K zamyšlení:* Čím vám byla rada prospěšná? Stalo se vám někdy, že neuposlechnutí zkušenějších mělo pro vás nepříjemné následky? Vyměňte si názory na to, jak rozpoznávat dobré a špatné rady.

---

## Byl jednou jeden zedník

Po vyučení si mladý muž postavil s pomocí kamarádů dům a založil rodinu. Mohl se s tím spokojit. Jsou však lidé, kteří chtějí vědět a naučit se víc. Když navštívil s rodinou zámek, hrad, nebo procházel historickou částí města, díval se na stavební památky očima zedníka. A začaly se mu vtírat otázky: *Jak asi postupovali při stavbě téhle klenby? Dokázal bych taky tak krásně vyzdobit fasádu?* A hledal odpovědi. Nejprve u starších, zkušenějších zedníků. Ale to nestačilo. Musel se radit s historiky. Ti znali staré plány a návody, ale neuměli zedničit. A tak spojili své síly. Náš zedník začal opravovat historické stavby stejnými postupy, jako se to dělalo dříve. Vracel jim jejich původní vzhled a krásu. Z „obyčejného“ zedníka se stal vyhledávaný a dobře placený odborník na opravu historických budov.

**[Obrázky: Série tří fotografií ukazující zedníka při práci na ozdobných prvcích fasády]**
*Popisek obrázku:* Opravit rozbitou balustrádu nebo složitější části výzdoby fasády vyžaduje znalosti a zkušenosti.

* *Otázky k textu:* S kým se zedník z příběhu radil? Které informace získal? Proč je potřeboval? Co si představujete pod slovem **fasáda**? **[Symbol S]** Ověřte si ve slovníčku. Najděte v něm slovo **balustráda**. Který snímek ji zobrazuje?

---

## Proč by se měli s důležitými poznatky z historie seznamovat všichni?

Když lidé zapomenou na zkušenosti předcházejících generací, pak mohou opakovat chyby, které jednotlivcům i celé společnosti způsobí strádání, utrpení i ztrátu životů. **Jedním z příkladů může být první světová válka.**

---

### Další úkoly a zajímavosti (z boční lišty)

* **[Symbol S]** Ze kterého jazyka pocházejí a co znamenají slova **historiografie**, **historie** a **historik**?
* *Úkol:* **Vyhledejte ve slovníku cizího jazyka, který se učíte, překlad slova dějepis.**